Mentre solcavamo l'immobile palude, mi si parò davanti uno spirito coperto di fango. Allungò verso la barca entrambe le mani, ma Virgilio, pronto, lo respinse, dicendogli: "Via di qui, vattene a stare con gli altri maledetti!"
E io: "Maestro, sarei molto desideroso, prima di uscire dalla palude, di vederlo immergere in questa melma."
Poco dopo vidi gli iracondi fare di lui un tale scempio che per esso ancora glorifico e rendo grazie a Dio. Tutti insieme gridavano:
"A Filippo Argenti
A Filippo Argenti"

Ciao Dante, ti ricordi di me? Sono Filippo Argenti
Il vicino di casa che nella Commedia ponesti tra questi violenti
Sono quello che annega nel fango, pestato dai demoni intorno
Cos'è, vuoi provocarmi, sommo? Puoi solo provocarmi sonno!
Alighieri, vedi, tremi
Mi temi come gli eritemi, eri te che mi deridevi
Devi combattere, ma te la dai a gambe levate
Ma quale vate? Vattene!
Ehi, quando quando vuoi, dimmi dimmi dove
Sono dannato, ma te le do di santa ragione
Così impari a rimare male di me
Io non ti maledirei, ti farei male, Alighieri
Non sei divino, individuo
Se t'individuo, ti divido
Inutile che decanti l'amante, Dante
Provochi solo cali di libido
Il mondo non è dei poeti (No)
Il mondo è di noi prepotenti
Vai rimando alla genti che mi getti nel fango
Ma io rimango l'Argenti

Argenti vive, vive e vivrà
Sono ancora il più temuto della città
Sono ancora il più rispettato, quindi cosa t'inventi?
Se questo mondo è l'Inferno, allora sappi che appartiene

A Filippo Argenti
Poeta, tu mostri lo sdegno
A Filippo Argenti
Ma tutti consacrano questo regno
A Filippo Argenti
Le tue terzine sono carta straccia
Le mie cinquine sulla tua faccia lasciano il segno
Poeta, tu mostri lo sdegno
A Filippo Argenti
Ma tutti consacrano questo regno
A Filippo Argenti
Le tue terzine sono carta straccia
Le mie cinquine sulla tua faccia lasciano il segno

Non è vero che la lingua ferisce più della spada, è una cazzata
Cosa pensi tenga più a bada: rima baciata o mazza chiodata?
Non c'è dittatore che abdichi perché persuaso
Pare che più nessuno sappia nemmeno che significhi "abdicare", ma di che parliamo?
Attaccare me non ti redime (No)
Eri tu che davi direttive (Oh)
Per annichilire ogni ghibellino
Cerchio 7, Giro primo
"Fatti non foste per vivere come bruti"
Ben detta, ma sputi vendetta
Dalla barchetta di Flegias
Complimenti per la regia

Argenti vive, vive e vivrà
Alla gente piace la mia ferocità
Persino tu che mi anneghi a furia di calci sui denti
Ti chiami Dante Alighieri, ma somigli negli atteggiamenti

A Filippo Argenti
Poeta, tu mostri lo sdegno
A Filippo Argenti
Ma tutti consacrano questo regno
A Filippo Argenti
Le tue terzine sono carta straccia
Le mie cinquine sulla tua faccia lasciano il segno
Poeta, tu mostri lo sdegno
A Filippo Argenti
Ma tutti consacrano questo regno
A Filippo Argenti
Le tue terzine sono carta straccia
Le mie cinquine sulla tua faccia lasciano il segno

Stai lontano dalle fiamme perché ti bruci
Guardati le spalle, caro Dante, è pieno di Bruti
Tutti i grandi oratori sono stati fatti fuori
Da signori, violenti e nerboruti
Anche gli alberi sgomitano per un po' di sole
Il resto sono solo inutili, belle parole
Sono sicuro che in futuro le giovani menti
Saranno come l'Argenti e l'arte porterà il mio nome

Filippo Argenti
Filippo Argenti
Filippo Argenti
Filippo Argenti
"Lo lasciammo là, nella palude e non racconto altro."